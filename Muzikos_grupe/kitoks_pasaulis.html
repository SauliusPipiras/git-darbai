<!DOCTYPE html>
<html lang="en">
<head>
   <meta charset="UTF-8">
   <meta http-equiv="X-UA-Compatible" content="IE=edge">
   <meta name="viewport" content="width=device-width, initial-scale=1.0">
   <title>Kitoks_pasaulis</title>
</head>
<body>
   <h3>Kitoks pasaulis</h3>
   <table>
      <tr>
         <td><iframe width="560" height="315" src="https://www.youtube.com/embed/c9MgHcV6aBI" title="YouTube video player" frameborder="0" allow="accelerometer; autoplay; clipboard-write; encrypted-media; gyroscope; picture-in-picture" allowfullscreen></iframe>
         </td>
         <td>
            <p>1984 m. gruodis Šiandien pagalvojau, kad galbūt yra taip, kad vieni žmonės mato raudoną spalvą kaip kiti mėlyną. Arba geltoną taip, kaip kažkas kitas mato violetinę. Tiesiog nuo vaikystės tėvai tą spalvą parodydavo ir sakydavo: čia raudona, čia mėlyna. Bet jeigu susikeistum akimis su tuo žmogumi, staiga sušuktum: bet gi tavo dangus raudonas. O jis pažiūrėtų ir sakytų: ne, jis mėlynas. Tiesiog tas žmogus mano raudoną spalvą vadina mėlyna... Parašiau priedainį naujai dainai apie tai, kaip tyla skamba garse, o tamsa žiba šviesoje. Kažkada buvau sugalvojęs, kad gerai būtų turėti per koncertą tokius antiprožektorius, kurie skleidžia tamsą. Galima būtų groti šviesoje, o antiprožektoriais užtamsinti kai kurias scenos ir salės vietas. Dar labai kietai atrodytų disco gaublys atspindintis tamsą ir nuo jo atsispindėję po salę suktųsi „tamsos zuikučiai".<br>
            1985 m. vasaris Pagaliau parašiau stulpelius dainai, kurios priedainį jau turėjau. Daina vadinsis „Kitoks pasaulis". Nežinau, ar geras pavadinimas. Į duris paskambino kaimynė iš apačios. Aprėkė, kad „kažkas pas jus virš mūsų miegamojo kas vakarą kala plaktuku”. Teks save kontroliuoti, kad nemuščiau takto koja į grindis grodamas… 1985 m. balandis Nusprendėme pasidaryti pirmuosius įrašus. Paskambinau žinomam garso režisieriui Edmundui ir pasiteiravau ar jis galėtų mus įrašyti su tikru pultu. Edmundas atvažiavo į mūsų mokyklą. Po pamokų aktų salėje pasistatėme būgnus ir elektrinius vargonėlius „Junost-73", o mikrofoną koridoriuje, kad balsas skambėtu su aidu. Kažkodėl visada galvojau, kad aido efektas yra mikšeriniame pulte, bet gavom nuo Edmundo velnių, kad nepasakėm, jog neturim nieko, ko reikia padaryti įrašui. Jis būtų atsinešęs daugiau reikalingos įrangos. Tačiau pavyko neblogai. Kartu su Tarasu (Darium Tarasevičium) dainavom koridoriuje užsidėję ausines. Turėjom keistokai atrodyti valytojai, praėjusiai pro šalį. Su Edmundu už darbą buvome sutarę 15 rublių honorarą. Pridavę visą namie rastą stiklo tarą per visą grupę surinkome tik 12 rublių ir 36 kapeikas. Padaviau Edmundui ir pažadėjau, kad likusią dalį surinksime per ateinančią savaitę. Jis tik atlaidžiai numojo ranka.</p>
         </td>
      </tr>
   </table>
</body>
</html>